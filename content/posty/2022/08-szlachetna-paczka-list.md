+++
categories = ['Akcje']
date = '2022-01-06'
description = 'List od Zespołu Szlachetnej Paczki do Darczyńców.'
slug = 'szlachetna-paczka-list'
tags = ['Akcje', 'Szlachetna Paczka', 'VIII LO']
title = 'Szlachetna Paczka - list podsumowujący.'
subtitle = ''
thumbnail = '/wolontariat/img/08-szlachetna-paczka-list/1.png'
thumbnail_alt_text = "Podziękowania od Szlachetnej Paczki."
+++

## Drogi Darczyńco,

dziękujemy, że razem z nami zmieniasz historię Rodzin, które mają mniej szczęścia w życiu! Szlachetna Paczka to dla najbardziej potrzebujących nie tylko świąteczny prezent, ale przede wszystkim impuls do zmiany. To mądra pomoc polegająca na nawiązaniu relacji z drugim człowiekiem, który potrzebuje uwagi i zainteresowania. Dzięki Tobie i Twoim bliskim osoby dotknięte nieszczęściem wiedzą, że jest ktoś, kto ich dostrzegł i w nich wierzy. Odzyskanie nadziei na zmianę w życiu to najlepszy prezent, jaki mogliście sprawić w ten świąteczny czas.

Dziękujemy, że pomagasz osobom, którym zabrakło szczęścia.

Zapraszamy do przeczytania wrażeń Rodziny (Pani Ewa) i Wolontariusza z Weekendu Cudów, w trakcie którego Twoja paczka dotarła do Rodziny.

### Relacja ze spotkania z Rodziną przy wręczeniu paczki

Pani Ewa bardzo ucieszyła się z otrzymanych paczek. Bardzo zaskoczyła ją ich ilość i żartowała, że chyba ich wszystkich nie pomieści. W sprawnym rozpakowywaniu wszystkich pudełek pomagały pani Ewie dwie wolontariuszki. Pani Ewa szczególną uwagę zwróciła na ławkę nakładaną na wannę podkreślając, że w końcu będzie miała możliwość wygodnie się umyć. Pani Ewa zachwycona była kurtką, która idealnie na nią pasowała - "Jak szyta na miarę". Podobnie ucieszyła się ze swetra. Pani Ewa śmiała się, że uwielbia słodycze, a że otrzymała ich bardzo dużo - "Cukrzyca gwarantowana". Panią Ewę ucieszył bardzo zapas produktów żywnościowych. Zwróciła uwagę, że ze względu na trudności z poruszaniem się ogromnie ją to odciąży jeśli chodzi o wychodzenie do sklepu. Na koniec pani Ewa powiedziała z żalem - "Tyle paczek, a ja sama nie mam nic dla darczyńcy".

### Słowo od Wolontariusza

Bardzo dziękuję za pomoc rodzinie i przekazanie fantastycznej paczki! To bardzo budujące, gdy dzięki współpracy wielu ludzi możemy pomóc komuś w potrzebie. Wręczenie paczki i radość pani Ewy udowadniają, że naprawdę warto pomagać.

Z okazji nadchodzących Świąt życzę dużo radości, ciepła i spokoju, spędzonego w gronie najbliższych.

Dziękujemy, że towarzyszysz nam w niesieniu pomocy tym, którzy mieli mniej szczęścia w życiu. Tylko razem możemy sprawić, że poruszających historii, jak te opisane w Raporcie o Biedzie, będzie tylko mniej.

**Dobrze, że jesteś!**
Zespół Szlachetnej Paczki
